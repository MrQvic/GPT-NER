Již dávno naházela smolné věnce ve chrám Smyslnosti,
však nenadešel okamžik zkázy, jenž vyhražen vítěznému Bohu.
V tušení blízkých okamžiků vzpomíná útěku dlouhými jeho chodbami
na pouště, za dunění hromů a odlesku blesků Vášní na zčernalých zdech.
Málo bylo chvílek, v nichž mohla viděti Boha, tak sladkých a milých,
po bouři v chladivém vzduchu, kdy zářily kapky na prostých květech Čistoty.
A opět v jiný boj, v ochraně Boží; jen matné obrazy na zvlhlém oku
očistěné duše, jež vzlétla z vírů Nirvany k Bohu!
Ach, Bože!
Když padali bratři umdleni v poušti života ve ztrnulém prázdnu nevěry,
smutni až k smrti, podal's jim ruku, již nehodni jsme poznati.
Chceme být prostými dětmi, jež věří a kteréž zkoušeti můžeš —
jen hvězdu Poznání nech planouti v modravé září,
v niž koupáme znavená těla svá životním bojem.
Jsme měkci jak veliký bratr náš Ježíš
a v pravdě a v duchu klaníme se s Ním
Tomu, jenž v náručí svoji objímá světy.