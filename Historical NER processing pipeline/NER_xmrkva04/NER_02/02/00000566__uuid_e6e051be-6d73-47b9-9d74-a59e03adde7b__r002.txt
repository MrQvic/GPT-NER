Post mortem autem Lesconis Theutonicis terram Sandecensem hostiliter
occupantibus et per quosdam nobiles castrum in Lemes edificantibus, racione pacis
reformande cum suis ad memoratum montem progreditur. Quam quidam miles
nomine Petrus, quem ipsa de fonte baptismali levaverat, iactu sagitte vecorditer
appetit et circa guttur felicis domine sagitta transeunte, ipsum verbis correctoriis
humiliter obiurgans, de ferocitate reprehendit. Qui ulcione divina sequente per
occisionem interiit et in agone laborans ad monasterium predictum se duci ad se-
peliendum petivit et intervenientibus meritis felicis domine a dampnacione eterne
mortis eruitur et consorcio salvandorum annumeratur; pro quo facto aliis ipsam
reprehendentibus, quod tanta beneficia homini dampnando inferret, respondit dicens:
Scitote firmiter, quod, quicunque hominum utriusque sexus per me de fonte baptis-
mali erigitur, nunquam eterne dampnacionis pena punietur, divina ipsum protegente
gracia et hoc ipsum donum celitus est michi revelatum.