Hlavním znakem nových poměrů právních jest městská samospráva,
u Slovanů před tím zcela neznámá. Obyvatelstvo dává si samo sbor
konšelů a porotců (soudců), v jichž čele stojí městský fojt (advocatus),
jako předseda soudu rychtář (Richter, judex civitatis) zvaný. Správa
i soud městský nepodléhají krajské či župní vládě slovanské. Volby
městské potvrzuje panovník. Odvolání ze soudů městských nejdou
k soudům zemským, nýbrž za hranice do měst německých, jež byla
zdrojem těchto právních zřízení. Nové právo to vyvíjelo se u nás zne-
náhla k větší určitosti a soustavnosti a dospělo vrcholu svého rozvoje
až v době lucemburské. Jindřich Vladislav založil v Olomouci též nové
probošství r. 1206 a spojil je s úřadem kancléře moravského: probošt
měl také spravovati diecesi, když nový biskup není ještě zvolen. Listina
Přemysla Otakara I., jíž se to potvrzuje, zajímavá je hlavně tím, že se
v ní kapitole výslovně zajišťuje právo svobodné volby biskupa — právo,
jež má kapitola olomucká podnes.