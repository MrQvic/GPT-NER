Vzpomínky na mé lásky z mladosti
se proměňují zvolna na pohádky,
v nich zvučí melodie radosti,
v nich stále chutná jejich obsah sladký.
Tonička, Zuzka, Jindra, Monika,
Zavázalová Anča snědá.
Obzornou dálkou zjev jich proniká,
jak přelud modravý mě všude hledá...
Jsou všecky nezemské a jako sen,
děj jehož pohádce je podoben.
Vzpomínky na mé lásky dětinné
se časem proměnily v siné báje,
v nich bohatství je krásy nevinné,
v nich voda živá, která zázračná je.
K nim často v tichých chvílích zasnění
se navracím jak ke studánce v háji,
tam stáří mé se v mládí promění,
jsem školák zas a vše se mění v báji,
však v báji čistší již než byla ta,
když tenkráte ta žila děvčata...