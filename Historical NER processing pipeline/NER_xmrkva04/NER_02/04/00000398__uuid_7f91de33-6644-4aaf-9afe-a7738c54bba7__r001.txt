exercitu se properare significavit, prae intimae laetitiae sensu cohibere lacry-
mas non potuimus; accurato enim animo recolentes ingentes clades, quas
immortali cum nominis tui gloria eidem hosti iampridem intulisti, certam in
spem adducimur, fore ut in tanto praefatae urbis universaeque Christianae
rei discrimine consueta heroicae fortitudinis documenta edas, nutantemque
vehementer publicam salutem pristinae securitati restituas. Perge vero,
Carissime fili, eadem, qua graderis, ad triumphum via, persuasumque habe,
non omissuros Nos pro eximia caritate, qua te multis maximisque nominibus,
sed praesertim ob insigne recensque tuum apud Christianum orbem et
Catholicam religionem meritum prosequimur, enixis diu noctuque precibus
bonorum omnium auctorem exorare, ut excelsam animi magnitudinem, qua
ad eius causam tuendam regni, Regiae Domus, tuique quodammodo ipsius
oblitus fuisti, inexhaustis beneficientiae suae thesauris retributam velit. Ac
Maiestati tuae omnibusque tecum strenue militantibus Apostolicam Benedic-
tionem etc.