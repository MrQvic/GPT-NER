Čeká matka Holeny, vyhlíží z okénka, vyhlíží z předdveří, nemůže se
dcery dočkati. Ubíhá hodina za hodinou, Holena nepřichází. „Či jej tak tie ja-
blka zachutnaly, že sa jej od nich nechce — či co? Musím ja sama opáčiť, kde
je!“ pomyslila si konečně macecha, vzala kožíšek, plenu na hlavu a za Hole-
nou se pustila. — Sněhu plno, nikde stopy. Volala Holenu, nikdo se jí neozý-
val. Bloudila, bloudila dlouho, sníh se sypal, ledový vítr dul po hoře.
Maruša uvařila oběd, spravila kravičku, Holena ani macecha nepřichá-
zejí. „Kdeže sa tak dlho zabávajú!“ povídá si Maruška. Již se v jizbě setmělo,
ale Holena ani macecha se nevracejí. „Jaj, Bože, čože sa jim prihodilo!“
stýská si dobré děvče a úzkostlivě ven okénkem se dívá. Nebe se třpytí, zem
se svítí — člověka neviděti. Smutně zavírá okénko, udělá křížek a modlí se
za sestru a matku.
Čeká ráno, čeká v poledne, ale nedočká se ani Holeny, ani macechy. Obě
v hoře zmrzly. Zůstala dobré Marušce chýška i kravička i kousek pole, po-
zději našel se k tomu i hospodář, a dobře bylo jim oběma žíti v pokoji.