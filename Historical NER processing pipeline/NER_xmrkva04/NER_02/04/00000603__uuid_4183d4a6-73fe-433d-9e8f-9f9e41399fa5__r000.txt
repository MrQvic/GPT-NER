O kazateli Husovi kolují rozličné náhledy. Brzy jest od jedněch vychvalován
jakožto řečník výborný, tu zase od druhých za chatrného jmín. Pravda jest as
uprostřed. V novodobém smyslu řečníkem nebyl valným, za to kazatelem Ježíše
Krista vzorným. Proto že uvěřil, proto i mluvil, a mluvil ohnivě, pronikavě,
opravdově, v moci Ducha, a odtud ten jeho veliký prospěch.
Hus byl kazatelem z lidu a pro lid. Znal lid venkoncem a uměl k srdci jeho
mluvit. Tu mluvil k českému lidu český kazatel. Písmo svaté hlásal kazatel Hus
a žádnou lidskou moudrost. On káže svatou Pravdu, tu věčnou a od věkův již
zvěstovanou, ale tak, jak ji on sám na sobě zakusil dle slov žalmisty Páně:
»Pojďte, slyšte a vypravovati budu, kteří se koli bojíte Boha, co jest učinil duši
mé«. Ž. 66, 16.