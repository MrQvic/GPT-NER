Sed ad incunabula quæ dicuntur in bibliotheca nostra asser-
vata nos convertamus necesse est, quorum maximam partem e
bibliotheca Josephi Comitis Teleki accessisse iam supra commemo-
ravimus; nonnulla a Francisco Pulszky, Paulo Oltványi, Emerico
Madách dono data sunt.
Quorum numerum si spectas simulque cum bibliographis opti-
mis, Francisco de Licteriis, Audiffredio, Seemillero, Holtropio, Hainio,
Bruneto, quorum sententia etiam Mohlbechio Sainzingeroque viris
huius rei peritissimis probatur, typographiæ incunabula anno 1500
finiri statuis, non a. 1517, quæ Schelhornii, aut a. 1520, quæ Engelii
et viri docti qui incunabula bibliothecæ Monasterii Sangallensis
descripsit, neque a. 1533, quæ Uffenbachii, aut 1536, quæ Panzeri
erat sententia, iam non sexcenta volumina in incunabulorum nu-
mero habebis, quod a viris doctis factum est qui Panzeri præcepta
secuti libros a clarissimo comite Josepho Teleki dono acceptos
digesserunt, sed volumina 466 tantum, quæ 36 locis in lucem pro-
dierunt, qui loci infra in tabula conscripti exhibentur, in quam etiam
opera loci, anni et typographi nota carentia recepi.