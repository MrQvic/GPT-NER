ilecte etc. In consecutione insignis atque omne in aevum memorandae
victoriae, quam largiente Domino apud Viennam Austriae de immanissimo
hoste Christiana arma retulerunt, adeo praeclare se gessit Nobilitas tua, ut
inter gaudia exultantium populorum, uberes tibi de tam faustae rei successu
laudes duxerimus tribuendas. Festinantia enim, qua inclyto zelo succensus
in castra contendisti, fortitudo, qua miles et dux hostium cuneos penetrasti,
satis declarant, quam praecipuus eximiae virtuti tuae in praefata victoria ad-
scribendus sit locus, et quam peculiaris meriti, quod tibi apud Christianam
rempublicam comparasti, habenda sit ratio. Dum autem pietatem atque
animi magnitudinem tuam impense commendamus, illud a te vehementer
petimus, ut scilicet tui similis esse pergas, et gloriam, quam bellum strenue
Domini praeliando adeptus fuisti, novis in dies adversus eosdem hostes
indefessae constantiae documentis amplifices. Nobilitati interim tuae Aposto-
licam in hunc scopum Benedictionem etc.