Ti šťastni...
Ti šťastni, kteří znikli ztroskotání
a v křehké lodi s tichou vlnou plují,
znát nových hesel žití nechtí ani
a toho, co pryč včera, nelitují,
jak dnes jim zítřek, nic je nezkormoutí,
neb stejnou budou vždy jen cestou plouti.
Ti šťastni, kdož si v klidu zalíbili,
souměrnou vlnou kolébáni žití,
s přivřeným okem sladce dřímat pílí
a v tichý přístav mohou s lodí vjíti
jak spáči schoulení ti na posteli
mrou — a že se to stalo, nezvěděli.
A po nich dědictvím v jich koutě skrytém
nedojedený včera kus jen chleba
a trochu vína v džbáně nedopitém,
a mluvit o nich nebude ni třeba,
a kdo jich jména vzpomní v jaké chvíli,
svět s podivem se zeptá: — Což pak byli?!