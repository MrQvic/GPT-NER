Mezi všemi místy sicilskými jsou Syrakusy, kde nejživěji se projevuje duch
antiky, krajina jejich často byla nazvána klassickou a vážná krása jejich linií dává za
pravdu tomuto úsudku. Spatříš-li v této krajině velkolepé pomníky lesklé minulosti,
zmocní se tebe s horoucí touhou přání, aby ze ssutin těchto vztýčily se opět dávné
chrámy, aby povstaly v staré kráse nádherné a slavnostní budovy, aby zalidnily se
čipernými Syrakusany, kteří zde za půl tisíciletí odehrávali starou tragedii osudu národů.
Z ničeho povstaly Syrakusy r. 734 před Kristem založeny byvše Korinťanem Archiou,
kolika století nejskvělejšího rozkvětu dožily se jakožto velké město kulturního světa
řeckého, aby konečně sdílely osud všech řeckých měst na půdě italské; r. 202 před Kr.