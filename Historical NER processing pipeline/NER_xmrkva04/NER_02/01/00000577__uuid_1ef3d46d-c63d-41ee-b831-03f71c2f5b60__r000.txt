u samého jezera, v jehož modrých vlnách se odrážejí, hlavně činí rozhled od Rivy tak
poutavým. Mohutný horský hřbet ovládá obraz a uzavírá jej, že krásnějšího ukončení
nelze si představiti. Toť Monte Baldo, jenž jakožto výběžek Alp Tridentských na vý-
chodním pobřeží Gardského jezera se táhne skoro po celé jeho délce a odděluje je
od údolí Adižského. Monte Baldo není horou osamocenou, nýbrž je to skupina horská,
na jejíž vrcholy — hlavní Altissimo, 2079 m, a Monte Maggiore, 2210 m — turisté
rádi vystupují pro nádhernou vyhlídku s nich, která je z nejvelkolepějších v jižních
Alpách. I jako květinová zahrada požívá Monte Baldo ode dávna u rostlinozpytců
znamenité pověsti. Nejkrásnější pohled na mohutný horský hřbet naskytá se, když vy-
stoupíme u Rivy po strmé stráni Rochetty tak vysoko, až plocha jezerní zabere velikou
část obrazu a stráň Rochetty samé (na níž stará strážní věž upomíná na panství
Benátčanů) utvoří účinné popředí.