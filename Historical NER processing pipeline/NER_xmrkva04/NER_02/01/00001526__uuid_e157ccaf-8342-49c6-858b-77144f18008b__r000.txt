Chvat pominul - je zase klid.
Jsem sám.
Již nepátrám, co mohlo být,
co mám.
Je všecko na světě jen pouhé zdání.
Den navracení po dnu přijímání.
Nic nechci vzít, vše dávám zpět, nic mít.
Lhát nechci dnes: Byl krásný svět! Čas jít.
Dík za vše, co mne tady potěšilo,
co posílilo, žalu ulevilo!
Vy, kterým přidán další den, neb víc,
vždy vězte, že jste popel jen, vždy nic.
Pak za vše, co jste žili, díky vzdejte
a prach že jste jen, jak prach odlétejte!