K hrudi hlava klesá zvolna,
stínem zatmívá se zrak...
Bledá skutečnost jde bolná
ve zmatených visí mrak.
Bdím neb sním, či blouzním? Více
nepoznávám dobře sám
jakés květy, jakés líce
v očích mám.
V prsou chvění dávných vznětů,
dávné bouře v srdci vrou...
Nevím, co as pravda je tu,
a co snění matnou hrou?
Dotkla se to čarnou mocí
čela něžná, měkká dlaň?
Zavadil snad motýl noci
o mou skráň?
Neb to minulost kol živá?
Známých hlasů sladký sbor
smutným nářkem volá, splývá?
Či to v dáli šumí bor?
Neb to v listí přelud němý?
Luny svit to v nivu pad?
neb to rosa klesla k zemi?
Slzy snad?...