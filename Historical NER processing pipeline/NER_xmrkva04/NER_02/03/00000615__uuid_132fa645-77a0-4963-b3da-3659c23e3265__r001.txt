Tys hebký ptáček, který přiletěl
v mé tiché dumy, v mladé žití moje,
a jak jsem plaše před tebou se chvěl,
peříčko jemné dotklo se mne tvoje.
Rád vítal jsem tě ve prosté své jizbě,
má nečekaná, rozkošná má milá,
větříčků jarních rete ševelivý,
neb slunný jas a vonný dech jsi vlila
v můj život mírný, přeludný a snivý.
Tak s tebou, růžičko všech světa krás,
jsem vešel odvážný a plný touhy
až v lidský svět přes kamenitou hráz,
přes nepřístupné, rozvodněné strouhy,
a když tě nyní v náruč svoji vinu,
tu se mi srdce jako lupen chvěje,
zrak plane nadějemi, z duše vstává
hluboká píseň posvátného děje
a jímá vše a v stesk se rozšeptává.