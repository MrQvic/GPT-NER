Jeden z posledních Holanů na tomto statku byl Václav Holan.
Byl to onen majitel našeho statku, o němž máti podle ústního
podání vyprávěla, že on zasadil tu pamětihodnou hrušku na
zahradě u sušírny, měkčici zvanou, jejíž větve sušírnu zakrývaly
a skorem až nad hlubokou cestu se skláněly, na niž my co hoši
tak rádi jsme lezli a v děrách odříznutých vykotlaných větví
vrabce vybírali, a která rozložitá přes celou sušírnu s věkovitou
třešní ve výši větvemi svými jako ruce si podávala.
Tento Václav Holan měl tři syny. Jeden z nich měl se státi
hospodářem na domácím statku a jezdil k nevěstě na Hluboký Důl
za Kolínem. Jezdil prý na hřebci neb měli mnoho koní. Bujný kůň
se mu však jednou vzepnul a i s jezdcem se převrátil tak, že tento
utrpěl těžké zranění, jemuž brzy podlehl.
Tu nastoupil po svém bratru nejmladší syn Václava Holana,
Jakub. Ten však prováděl jen samé šprýmy a veselé kousky.
Tak jezdil prý na koni přestrojen za husara do hořeních vesnic
Lošan a Libodřic a i dále a zjednával kvartýry pro vojsko, ale
dostal tam prý také několikráte výprask. Z toho si však mnoho