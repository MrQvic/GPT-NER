Proud dějin hučí nad hrobkami věků,
v tom hukotu jak divný to však zvuk?
Jak jásot zní to vítězících reků
a hned zas jako výkřik hrozných muk.
Ó Říme, slyšíš? Nechvěje se v leku
tvé svědomí a tvého srdce tluk?
To pláčem Bohu veliký žalm díků
tmy děti tebou zbitých mučedlníků!
Ať žijem tam, kde Hugenottů hoře
kdys zřely Cevenny à la Rochelle,
neb tam, kde klesl Čech na Bílé Hoře,
neb tam, kde Alba vraždit poroučel,
ať dělí si nás hory nebo moře,
duch jeden v nás! A ten se rozzvučel
i v pláč i v plesání, ó bratří, s vámi,
jež máte v Alpách valdenské své chrámy,
My vzpomínáme, jak jste krev svou lili
pro heslo: Kristus spása jediná,
jak vraždili vás, jak vše pustošili
kat Pianezza, pochop Catinat,
až z hory Balsille slavné Thermopyly
vám Arnand učinil, váš hrdina;
Pán slitoval se, zhojil sterou ránu,
dnes znak váš stkví se u bran Vatikánu!