Často zažijeme příhodu, která pro svoji zvláštnost utkví trvale
v paměti, že i po dlouhé době vynoří se v mysli tak jasně, jako by
se bývala odehrála včera. Vzpomínám na jednu z těch mnoha ve-
selých i smutných, kterou chci pověděti. Nevím, zavděčím-li se
všem, protože je nesnadné napsati něco tak živě, jak se to prožilo.
Bude to více zajímati ty, kdož onu příhodu se mnou zažili, rádi si na
ni vzpomenou, zasmějí se jí a s nimi se zasměje jistě i br. K., bývalý
náčelník a hlavní původce toho všeho. Jim všem vlastně tato vzpo-
mínka patří.
Stalo se to asi v roce 1923. Cvičitelský sbor naší jednoty skládal
se tehdy většinou z bratří mladších, kteří postrádali požadované sto-
procentní sokolské kázně a svou mladistvou nerozvážností chápali
rozkazy náčelníka někdy tak, že si ho tím nejednou popudili a roz-
hněvali. Při jedné podobné neshodě rozhněval se br. náčelník, že
v rozčilení pokáral protestující bratry ze cvičitelského sboru: »Cože,
vy jste ještě zajíci...!« Nebylo to nebratrské rozohnění, chtěl tím
pouze naznačiti jejich malou zkušenost jak ve cvičitelském sboru,
tak v Sokole vůbec.