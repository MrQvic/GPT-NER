Pipla byl mazílek z teplejšího hnízda. U strýce jako kluk se rád
díval na včely a med, ale jen jako na hru. Pracovati 16 hodin za den v létě
nikdy nezkusil. Strýc pohříchu byl nemluva, stále zahrabán v práci. Včelín
poručil našemu piplovi, jenž mu rád asistoval: donášel cigary a noviny.
Nováček nemající u koho se přiučiti díváním a cvikem, snadno upadá
nebezpečí se piplati. Malichernosti mu dělají rozpaky, slámka je mu trámem
a pavučina sítí. Trne, vida, jaké odvážné kusy provádí mistr úplně lhostejně.
Jindy zase spáše bravuru, nad kterou zkušený spráskne ruce, zamříží roj,
dělá malé velikým, veliké malým. Zde pomůže jenom cvik, přísné následování
starých mistrů a tudíž i četba. Ježto jest látky sneseno už příliš mnoho,
čtenář si usnadní úlohu dle pravidla: „rozděl a opanuješ!“ První léta se
dodělá i tak pěkných úspěchů, nechá-li zatím umělých rojů a pěstění matek.
Ale cvik v chytání rojů, v opatrování včel, dobré návyky při práci v úle jsou
všeho potřebnější. Zde jakékoliv odkládání znamená hrozné ztráty času a
konečný nezdar.