kládání a rovněž při Monumentech, a zvláště při vydávání Dekretů
bratrských, konal mu Emler služby velmi platné. Naopak Gindely
umožnil získáním podpory Martinicovy první velikou edici Emlerovu
Pozůstatky desk zemských.393) Také o jejich soukromých stycích
máme zprávu z r. 1876.394) Zda a pokud však se Gindely přičinil
o jmenování Emlerovo profesorem, nelze říci.
Sotva měl Gindely značnější zásluhu o habilitace docentů oboru
historického, jež se uskutečnily za posledních let před rozdělením
university. Aspoň žádný z tehdejších docentů nemůže býti nazván
jeho žákem v plném smyslu, třeba Gindely nejednomu z nich účinně
pomáhal v práci vědecké. Prvního z těchto docentů Josefa Kalouska,
který se habilitoval r. 1871, znal Gindely z osobních styků v rodinách
Riegrově a Palackého i z jeho studií v zemském archivě pro spis
o českém státním právě. Svou přízeň osvědčil mu tím, že se staral
o zjednání hmotných prostředků na vydání jeho hlavního spisu.395)