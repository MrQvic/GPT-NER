Výlet do Taufersu možno doporučiti i těm, kdož pociťují hrůzu před stoupáním
do hor, neboť za tříhodinnou cestu do Sandu, jádra obce Taufersu, kteroužto obec
tvoří vesnice Sand a Sv. Mořic, stoupne půda sotva o pětadvacet metrů. Mimo to
pečuje o pohodlí pošta v Brunecku. Toto poštovní spojení přichází vhod za horkých
letních dnů, neboť silnice, vedoucí téměř přesně od jihu k severu, jest slunci vystavena.
Avšak chodec, který se tím nedá odstrašiti, najde hojně stinného přístřeší i občerstvení
v hostincích vesnic St. Georgen, Gais, Uttenheim a Mühlen, kterými vede cesta do
Taufersu. Za Mühlen, odkud vybočuje přívětivé údolí Mühlwaldské, zahýbá se silnice ostře
a několika sty kroky dostihneme Sandu, kde ponejvíce sídlí letní návštěvníci Taufersu.
V krátce vynoří se nám před očima perla Taufersu, starý zámek, jehož jméno nyní
celá spojená obec přijala. Zámek Taufers patří i nyní, kdy přestavbou tolik na kráse