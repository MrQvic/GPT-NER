Když Richardson byt svůj opustil, odhodlán jsa,
že ve spolkovém domě podnikne zápas, jehož výsledek
bylo nesnadno předvídati, vstoupil nejprvé do skladu
zbraní. Zde dal si předložiti několik revolverů na výběr
a s velikou pečlivostí jeden po druhém ohledával. Skorem
všecky měly nějaké vady. Pražští obchodníci ve zbraních
hledí více, aby jejich zboží mělo elegantní zevnějšek, a
starají se méně o podstatné požadavky důkladné práce,
které jediny zaručují spolehlivost zbraně. Po dlouhém
hledání našel Richardson konečně revolver, jenž byl
poněkud důkladněji pracován, nežli ostatní, a koupil jej
bez dlouhého smlouvání, nedávaje pozor na zbytečné
mluvení obchodníkovo. I počal koupenou zbraň hnedle
nabíjeti.
— Šest ran, myslil sobě, dostačí v nejhorším pří-
padě, abych učinil své protivníky neškodnými, bude-li
mi vůbec popřáno, abych mohl vypáliti. Musím si nyní
pospíšiti, abych byl dříve ve spolkovém domě než oni.
Neboť musím si vyhlednouti takové stanovisko, abych
měl záda kryta.