V záležitostech dopravních, pokud se dotýkají přímých zájmů východních Čech,
spolupracovala poradna úzce s přidruženým Národohospodářským ústavem východočeským
v Pardubicích. Byla věnována značná pozornost otázkám silniční dopravy, jak o tom
svědčí samostatná publikace zmíněného ústavu z roku 1938, dále otázkám železniční
i poštovní dopravy. O změnách předpisů dopravních byla širší veřejnost informována
přednáškami, případně jiným obvyklým způsobem. Zvláštní pozornost byla věnována
splavnění Labe do Pardubic a otázce budoucího přístavu v Pardubicích. Z podnětu a
za účasti poradny vypracoval Průmyslový ústav Obchodní a živnostenské komory v Praze
studii o přibližném rozsahu budoucího transitu přes pardubický přístav. Také otázka
vybudování spojovacího průplavu labsko-odersko-dunajského je stále sledována a případně
publicisticky propagována, neboť použití vodních cest, přinášejících zlevnění dopravních nákla-
dů, je životním zájmem celého východočeského kraje a podmínkou i vzpruhou jeho dalšího
hospodářského rozvoje.