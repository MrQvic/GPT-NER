Pantáta Volný, člověk pěkně do široka rostlý
a vždy s tváří oholenou jak „panáček“, vyšel si
letos, ač to málo kdy dělával, hodně daleko do polí,
až k Boží muce.
Okolo Boží muky byl pěkný trávníček a měkký
jak prachová peřina a tož milý pantáta si sedl a
pohlížel na dědinu, odkud vyšel.
Šly na něho jaksi dřímoty, ale přece se z nich
probral. Otřel si modrým šátkem spocené čelo a
pohlížel zas do dálky na hory, kde se jak holubička
do kraje díval velebný chrám na sv. Hostýně.
„Chudák a tož až tam musí maširovat? A dal
si ušíti vrzavé boty! No počkej, však ti tam zavrzá
německé komando! A na celých dvacet dní! Kdyby
to bylo tak na dva, tři dny, ale na dvacet, to je
více jak moc.“
Zadíval se v dálce na sv. Hostýn a hleděl a
hleděl, až pěkně v chládku na zeleném trávničku u
Boží muky usnul.
Že už tak měl myšlenky na vojnu, či na ten
„manévr“, rozpřádaly a zapřádaly se myšlenky i ve
snu dále. Zdálo se mu, že jede na koni jak generál
a za ním vojska jako much. Horko bylo a nikde
ani živé duše. Jel dále a za ním maširovalo vojsko.
Dojeli za lesem k jakémusi stavení. Nade dveřmi
četl nápis: „Hostinec.“