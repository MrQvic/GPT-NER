Ale strážný anděl Páně
chrání chlapce perutěma;
vodník nad ním moci nemá,
nesmí překročiti mez.
Blízko na protější straně
štěká, ozývá se pes.
Trhne sebou, milé dítě,
žasne, ohlídne se hbitě,
nemyslí již na hračku,
ani zhola na vodníka,
nýbrž volá společníka:
„Bosáčku! můj Bosáčku!“
Bosák radostí se točí
a do vody rázem skočí,
statně vlny rozhrnuje
a jen za postýlkou pluje,
ohlíží se, kňučí, štěká;
široká je ovšem řeka,
ale Bosák, věrný pes,
musí hocha dostihnouti,
sic by musil zahynouti,
neboť v dáli hučí jez.
A tak namáhá své síly,
aby šťastně přišel k cíli,
plove bystře, neustává,
při tom často poštěkává,
až se dostal k hošíčkovi.
To se Jaroslávek směje!
Samou radostí se chvěje,
lichotí se k Bosáčkovi.