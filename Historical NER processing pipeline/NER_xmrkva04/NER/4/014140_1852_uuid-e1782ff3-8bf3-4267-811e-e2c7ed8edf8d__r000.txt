zvítězil, div jsi radostí nevyskočila z kůže a dí-
vala ses naň takovýma jiskrnýma očima, jakobys
ho chtěla spálit, a na nás pohlíželas pyšně jako
velká paní a ten tvůj pohled zdál se mluviti: Můj
milenec vás vysvobodil. Mluvím pravdu, jakože
matinku miluju, vždyť sobě toho i slečna Salomea,
sestřenice paní pokladníkové, povšímla i šeptala
cosi do ucha slečně podstolinové.“
„Johanko, ustaňmež o tom rozprávěti; ale zda-
lis pozorovala toho Moskevského důstojníka? Je
to ten samý, co byl u pana Brezy v Czehryně,
tehdáž se ještě nosil po Kozácku; točil se okolo
tebe a zajisté je to zdvořilý člověk, hezky tančí,
příjemně mluví.“
„I což mi do něho — je to sketa i Moskal;
Madlenko, tys liška, chceš rozprávku obrátit jinam
a se mnou se vyrovnat; kdybych já byla zamilo-
vána, jistě bych se hned přiznala; přetvařovat se
není hezké.“
Tu se blížily ostatní slečny i započal se ho-
vor o včerejší noci, o strachu, o bohatýrských
skutcích; každá se dokládala, že kule zrovna okolo
její uších fičely, a že je na své vlastní oči viděla.
Postávajíce chechtaly se všechny, jakoby živobytí
táborové bylo místem zábavy a radovánek. Jedna