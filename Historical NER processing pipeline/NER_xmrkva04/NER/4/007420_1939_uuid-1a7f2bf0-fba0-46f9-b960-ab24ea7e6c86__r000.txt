Anno 1914 prodiit fasciculus primus Tomi IV. Vocabularii Iurisprudentiae
Romanae. Hunc eodem anno Tomi V. fasciculus secundus certe secutus esset,
nisi bellum ingens exarsisset, cuius flammis etiamnunc magna pars orbis terrarum de-
vastatur. Iam cum ad unum omnes, qui Vocabulario conficiendo operam dabant,
ad arma properassent, fieri non potuit, quin opus intermitteretur. Anno 1916
Kübler missione honesta impetrata domum reversus nihil antiquius habuit, quam
ut opus paene destructum restauraret continuaretque. Sed deerat adminiculum
sociorum, ac ne mulieres quidem, quae ei subvenire solebant, multum temporis in
Vocabulario consumere poterant, quoniam laboribus et operis ad res bellicas per-
tinentibus distringebantur. Ita factum est, ut nunc demum fasciculus secundus Tomi
V. edi possit. Cuius quaterniones duos primos elaboravit Ericus Volkmar. Reliqua
exceptis quibusdam articulis (sic, sicut, similis, sine), qui Philippo Borchers, referen-
dario regio, nunc praeposito equitum, debentur, Kübler composuit, usus auxilio doc-
torum virorum et feminarum Erici Makiolczyk, Margaretae Berent, Margaretae
Meseritz, Alexandri Fagg.