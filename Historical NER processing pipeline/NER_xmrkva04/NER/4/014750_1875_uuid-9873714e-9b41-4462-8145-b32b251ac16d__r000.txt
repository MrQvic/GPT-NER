V tom zazněl síní hrozný výkřik bolesti a nedaleko
dveří zachytili klesající tělo mladé dívky, ve které
šafářka dle hlasu okamžitě Dorničku poznala.
„Co to, kdo to?“ zněly otázky.
„Dorka šafářovic!“
„Ona mezi námi? Já ji neviděl!“
„Já také ne!“
„Ani já, ač jsem stál nedaleko.“
„To není samo sebou. V tom zase vězí šafářka.“
„Toť víš, obě si rozumějí a dcera se vydařila
po matce.“
Liběch povstal se sedadla, dal vynésti omdlelou
Dorničku do svého vlastního bytu a poručil čtyřem
strážníkům, aby obstoupili šafářku, neboť se bylo
nejhoršího obávati.
„Netrpte toho, aby náš purkmistr ďábelské ženy
chránil,“ ozývali se hlasové.
„Zrádce jest, nepřipustí-li na ni outrpné právo.
Chopte se jí!“
Stráž musela pikami utvořiti zábradlí, aby lid
šafářce neublížil. V tom, co se toto dálo, rozstoupil
se u dveří dav a na prahu se objevil Jiřík, bledý
a ztrhaných zraků. Do čela visel mu vlas, při-
lepený potem k čelu. Rty zmodralé téměř chvěly
se, nemohouce promluviti slova. Za ním stála vzne-
šená postava Benjamína z Vlkánova. Mladý Věch
mu klestil cestu.