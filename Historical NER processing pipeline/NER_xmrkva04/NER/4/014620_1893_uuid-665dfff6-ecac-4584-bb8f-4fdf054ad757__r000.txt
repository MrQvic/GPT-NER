a křiku, zde mu volno. Sem vycházejí z Menšího
města Pražského staří pánové jako on, pensisté,
vysloužilí důstojníci, staré matrony, stárnoucí
panny.
Udá se mu někdy, že potká cestou nějakého
známého, dokonce časem bývalého kolegu z úřadu,
nyní také na pensi. Je to třeba pan rada, ale
již není tak ztopořený, jako býval. Přátelsky se
zastavuje pan rada, tiskne přívětivě ruku býva-
lému svému podřízenému, kancelistovi nebo ofici-
álu, ptá se po jeho zdraví, jeví účastenství.
Ovšem, před panem radou netřese se více kus
světa, jako druhdy, nemá na koho hromovat —
je sám invalidou, je rád, když nalézá zde onde
kus přívětivé tváře, vlídného slova. Dosloužil také,
dosloužil — pro úřad nic více neznamená.
Našeho staříka překvapuje, těší ta náhlá
vlídnost, lahodí mu, rád promluví s panem
radou — můj bože, jindy tak velký pán . . .
A když se pustili, když se rozloučili se slib-
ným „na shledanou“, kráčí stařík dále a jakási
otázka hraje mu zdaleka myšlenkami: proč ne-
mohlo býti kousek takového přátelství, takové
vlídnosti, takového milého srozumění dříve? dávno?
odjakživa? Vždyť měli skoro stejné školy, byli
skoro stejně staří, byli oba muži, měli stejný