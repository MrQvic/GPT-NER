sila svíčku. A zase se nehýbala a hleděla do tma-
vého prázdna.
Srdce jí tlouklo nepokojem, rozčilením, a vyčí-
tavý, ustárlý hlas minulosti stále ji volal zpět.
„Co to všechno bylo, Ježíši můj?“ podivila se, a
celá záplava posledně prožitých dojmů kouzelného
opojení se vrátila.
„Nemohu za to! Ne, nemohu! Já ne!“ snažila se
přemluvit. Myslela s hrůzou a hanbou na Kováře
a s úsměvem čisté vzpomínky na Tomáše Vlka.
„Co to řekl?“ vzpomínala, aby zahnala pokořu-
jící myšlenky na objetí Kovářovo. Viděla těcho-
buzský chlum s bělostnou myslivnou, slyšela blouz-
niti Vlka:
„Tam bych chtěl na věky bývati s ní!“
Ulehla a počala se modliti. Ale nedomodlila se.
Bylo jí, jako když se někam boří mezi luční květy,
měkké a poddajné jako voda v rybníce, tichounce
letí, padá a ukládá se na dně. Kolem bylo ticho,
modravé temno, klid. Rafaela usnula tiše, laska-
vým spánkem. Všechno zmizelo, i touhy, i pochyb-
nosti, i bolest, i štěstí, i strach, i výčitky. Její duše
splynula s temnou, nepostižitelnou, hluchou věč-
ností.