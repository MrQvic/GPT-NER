Tak markrabí Jiří Braniborský zahnízdil se v Slezsku. Práce
a bojů měl při tom dosti, ale pracoval pro svůj rod a pro svou
krev. Po dvou sto letech pruský král Bedřich II. jako pokrevný
Jiřího Braniborského, chtěje uloupiti císařovně Marii Terezii z ko-
runy české některá knížectví slezská, odvolával se na smlouvy Jiříka
Braniborského a na sněm český z roku 1523, kterýž práva Jiříka
Braniborského na knížectví opolské a ratibořské výslovně uznal,
jakož jsme již byli pověděli. Bedřich II. zahájil válku pro toto dě-
dictví na sklonku roku 1740 a dostal potom více, mnohem více, celé
skoro Slezsko, vyjímaje Těšínsko, část Opavska a — Krnovska.
Zvláštní hra dějin: To Krnovsko, které Brandenburci od Šelenberka
koupili a jehož poctivým způsobem nabyli, právě toto Krnovsko celé
Marii Terezii ani po válkách nešťastných vyrvati nemohli. Vzali si
za to ovšem o několik knížectví více.