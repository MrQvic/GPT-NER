Poněvadž některé obce zastupitelského okresu Rokycanského nesprávně
odváděly školné úhrnečnou sumou jim předepsané, vidělo se slavné c. k. okresní
hejtmanství v Plzni nuceno, zavésti v těchto obcích sekvestraci obecních příjmův,
aby tak zapravení školného docílilo.
Obce ty mají zajisté dosti zkušeností, že tímto způsobem vzejdou jim
značné výlohy, a jest proto povinností pp. starostův obecních, aby se nejen
o zapravení dlužného školného ihned postarali, ale aby i příště o pravidelný
odvod školného péči měli.
Ačkoli okresní výbor dotyčné pp. starosty k bezodkladnému splnění této
povinnosti vyzval, přece tak dosud někteří neučinili, z kteréž příčiny je okresní
výbor znova důrazně vybízí, aby ihned dlužné školné zapravili a důkaz o tom
okresnímu výboru do 3 dnů podali.