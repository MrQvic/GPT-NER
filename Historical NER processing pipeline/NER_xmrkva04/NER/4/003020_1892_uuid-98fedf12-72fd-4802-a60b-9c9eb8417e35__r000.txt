Jest pozoruhodno, že ani v době rozbrojů, jimiž svárliví Přemyslovci
na počátku XII. století tolik zla natropili, činnosť umělecká ve vlasti naší
neutuchla. Tehdy právě založen byl benediktinský klášter Kladrubský,
jenž však neprospíval z počátku zdárně, kláštery Postoloprtský,
Vilémovský, kostel v Sadské a j. v.
V prvních letech věku XII. vystavěla Přemyslovna Ludmila nad hrobem
bratra svého, knížete Břetislava II., na hřbitově svatovítském klenutou kapli
sv. Tomáše, a patří-li zbytky centralní stavby r. 1878. na hradě Pražském
nalezené, jak se velice pravdě podobá, této budově, k níž zajisté cizích umělců
nepovoláno, vidíme, že naši domácí stavitelé ani ve volbě půvabné disposice,
ani v provádění ušlechtilého detailu za sousedy západními pozadu nebyli.