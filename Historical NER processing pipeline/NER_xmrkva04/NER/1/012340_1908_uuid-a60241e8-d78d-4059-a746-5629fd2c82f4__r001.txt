Nejnovější z rakouských horských drah jest dráha Bregenckým Lesem. Není vlastně
ani horskou drahou v pravém slova smyslu, neboť stoupání trati je tu nepatrné. Zmínili
jsme se již jedenkráte na str. 139 o této dráze a proto upozorňujeme nyní jen několika
slovy na krajinné půvaby této trati. Brzo po té, když opustila Bregenc, vede nás na
pravý břeh vesele zurčící Bregencké Achy, jejíž běh sleduje až k Eggu. Půvab krajiny
odškodňuje nás bohatě za zdlouhavost jízdy, která přes to vše dovoluje navštíviti
v denním výletu z Bregence hlavní stanice Lesa. Nejkrásnější partií jest trať u Eggu
a z téže krajiny pochází také náš obraz. U Eggu dotýká se dráha poštovní silnice,
která vede z Dornbirnu do Rýnského údolí a která byla do otevření dráhy jedinou
jízdní cestou do středu Bregenckého Lesa a jeho hlavních míst. Od Eggu běží oba
konkurrenti, trať i silnice, svorně vedle sebe, opouštějí na chvíli Achu, dostihují ji
u stanice Schwarzenbergu opět a končí společně v Bezau, politickém hlavním místě kraje.