Do veselých srdcí smutek, bolest hází
A ty oči našich děvčat pláčem kazí! —
(K obecenstvu) Mladí básníkové, nevím čím to schází,
Zoufalství že zpěv váš často doprovází,
Že o cizí bolest rádi dbáte,
K zvukům pohřebním se namáháte
Jak krkavci, kteří žili tři sta let;
Vždyť pak máte outlý hlásek,
Jako něžný konopásek,
Který včera prvníkráte k nebi vzlet'!
Zuzanka. Vždyť nemůž být každý pořád veselý,
Buď si mladý, nebo řádně dospělý,
Každý přece rád si někdy zapláče!
Kapka. Někdy ať si zapláče neb zaskáče,
Proti tomu nemám ničeho,
Ale ať si pláče pěkně v tichosti,
Ať nedráždí k pláči jiného,
K pláči k vůli nerozumné milosti!
Protož velká padá vina
Na zlosyna Podivína,
Že ti plačtivé ty verše vykládal
A tě k nesmyslné lásce nabádal!
Když je třeba, mám dost trpělivosti;
Dnes chci ale jednat podlé slušnosti,
Ať se básník z mého domu vyhostí;
Mám dost jeho cinkání, klinkání, břinkání
Ať si jinde zvučí, hučí, skučí, lidi mučí!