přinucena jest k ústupu. Vojsko francouzské vítězství toho dobylo jen s největším
namožením a s velikými ztrátami, nad to pak postavení Rakouska před dalšími
útoky bylo zabezpečeno čtverhranem pevností benátských; proto Napoleon proti
všemu nadání a svému slibu se pojednou zastavil a sám jal se nabízeti mír.
Nejprvé od obou císařů smluveno příměří v osadě Villafranca, jímž Rakousko králi
sardinskému postoupilo Lombardii až po řeku Mincio; postoupení to později potvrzeno
mírem sjednaným v Zurichu (1859.). Benátky měly býti částí budoucího spolku
italského, spolu však zůstati pod korunou císaře rakouského.
Rakousko ztratilo touto válkou území asi 370 mil, než ztráty této mohlo
snadno oželiti, neboť nemělo z italských zemí nikdy užitku. Zvětšení toto podobalo
se otoku, jenž ovšem tělu dodává většího objemu, ale ubírá síly a dříve nebo později
k záhubě vede. Ovšem bylo Rakousko naproti Italii samotné nepřemožitelným, ale
za to každý nepřítel rakouský měl v Italii odhodlaného a velmi ochotného spojence.
Na tuto okolnosť počítal také Napoleon, než ona právě stala se pro něho samého
nanejvýš osudnou.