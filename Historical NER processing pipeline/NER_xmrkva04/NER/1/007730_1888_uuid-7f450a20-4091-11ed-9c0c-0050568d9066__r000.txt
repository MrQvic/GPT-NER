Nastalo jitro. Slunce opět smálo se vesele na pestrý a květnatý háv, jenž
kryl zemi. Než v Odrinu byli mnozí, jichž netěšil jasný slunka svit, a k těm
patřil i Demetr. Již byl dvakráte, třikrát povolán k pašovi, ale Mustafa mlčí.
Jun trne úzkostí, neví posud, kterak odvětiti pašovi, by dosáhl čestným způsobem
odpuštění pro báťu.
Konečně po čtvrtém zavolání optal se Mustafa: „Nuže jak? Poslechneš-li?“
„Nemohu, milostivý pane můj!“ zajíká se Demetr.