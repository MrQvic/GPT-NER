Z nejvíc navštěvovaných míst u jezera Ženevského je starý ostrovní zámek Chillon,
zbudovaný na skále čnějící nad hladinu jezera těsně u samého břehu. Tuším nikdo
z četných cizinců, kteří navštíví severní břeh jezerní, neopomene navštíviti zámek Chillon,
podívati se na proslulé místo — proslavené mužem, o jehož životě většina návštěvníků
neslyšela nikdy nic víc, než že tu seděl zajatcem a že stal se hrdinou básně velikého
poety. A většině také stačí věděti, že zde, v této do skály vytesané kobce úpěl
»Bonivard, zajatec Chillonský«. Děs, který při líčení průvodčího mrazivě běží po
zádech posluchačů, je příjemnou změnou v jednotvárnosti ostatních pozoruhodností.
Byl by zámek tak silně navštěvován bez tohoto romantického přídavku? Asi sotva,
a přec stojí za to navštíviti jej, neboť stavba sama je zajímava a ze všech oken potěší
se zraky krásnými pohledy po jezeře. Úchvatně působí však zámek jako dekorativní
kus v popředí nádherného obrazu krajinného, jenž se rozvírá s pobřežní silnice vedoucí
do Villeneuve. Břeh je obrouben částmi města Montreux, které vystupují až nahoru
do výšin, nad nimiž ční krásně utvořený vrchol hory Mont de Caux.