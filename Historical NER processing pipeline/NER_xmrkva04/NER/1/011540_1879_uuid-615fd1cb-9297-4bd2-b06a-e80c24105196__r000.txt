Umíral „domácí“. Smrt v uschlém těle víří,
však duše nechce ven. Svatého bude Jiří
a činže krvavá na dvéře poklepává.
Pevný ten jeho dům — však vetché pána kosti.
Na dvéře klepe smrt. „Zde's tyrane byl dosti,
odejdeš tam. Svět se tě na vždy zhostí,“ —
a tyran „domácí“ na lůžku dokonává.
Zavanul anděl sem: „Tvou bohapráznou vinou
rodiny zde tak mnohé v neskonalé bídě hynou,
bez krovu, bez chleba, jen hlad jim společníkem.
Tys otcem býti měl a chudina tvé heslo,
tys vládcem býti měl a šlechetným tvé křeslo.
Nuž, ve tmách hleď ku nebi hledat veslo!“
A anděl zanešen chudiny schrtlé díkem.
Pak ďábel k loži spěl. „Plané to byly řeči;
ti jenom o sebe vždy sluší míti péči
a bohatství — to nikdo nikdy nemůže ti vzít.
Buď klidné mysli jen, ve krátkém opět čase
se vrátí zdraví tvé, se zdravím mysl zase.“
A bídná duše v slabém chvěje hlase:
„Kéž — aspoň jednou ještě mohu na všech
přirazit!