Z proslulých zámeckých parků v Německu je nejznámější Vilhelmshöhe u Kaselu,
Za tuto známost zavázán je historické vzpomínce: zde totiž trávil dny svého zajetí
Napoleon III, což arci, poněvadž byla to holá formálnost, a nad to při nádherné poloze
zámku v obrovském parku, sotva by se dalo nazvat nesnesitelnou situací. Krása parku
právě to je, co sem láká nejen obyvatelstvo blízkého Kaselu, nýbrž i mnoho cizinců.
Stromoví je nádherné a zhusta se rovná stromům vysokého lesa. Četná umělá zařízení
vodní (vodopády, fontány, vodomety), hlavní to proslulost Vilhelmshöhe, vyvedena jsou
s velkou dovedností a vnášejí do převládající vážnosti parkové krajiny milou rozmanitost.
I budovy, stojící sem tam v parku, jsou zajímavé; tak vedle vlastního zámku
Vilhelmshöhe osmiboká, r. 1714. vystavěná budova (Octogon), na jejíž plošině zdvihá
se pyramida korunovaná »velikým Kryštofem«, obrovskou to v mědi provedenou
napodobeninou Herkula Farnesského. Odtud vyvěrají vody, které nejprve se v krásných
kaskádách vlévají do Neptunovy nádrže, potom však objevují se ve všech částech
parku v podobě vodopádů a fontán.