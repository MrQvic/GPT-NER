A tak šli dále a dále, až přišli do jednoho velikého
a krásného města. Zde koupili si krásný dům s velikou
zahradou a žili v radovánkách bez ustání.
Zatím doma bratr Janův, hodný Josef, dochoval milého
tatíčka a sloužil mu věrně až k hodince poslední života
pozemského. Proti smrti, bohužel, není žádného koření ani
léku. Staříček umřel. Josef pochoval ho s pláčem a modlitbami
mnohými a nasázev ještě na hrob otcův těch nejkrásnějších
růží, rozloučil se s domovem, s tím drahým krajem, kde prožil
své zlaté mládí, rozloučil se s chatou, kde stávala jeho chudobná
kolébka, navštívil ještě hrob otcův i matčin, aby se zde
vyplakal a šel, šel také do světa hledat si svého Štěstí.
Přišel do jednoho velikého lesa, a tu kde se vzal, tu se
vzal, stál před ním stařeček. Měl dlouhé, bílé vousy a hlavu
lysou. Byl vzezření vážného, kráčel opatrně, o hůl se opíraje.
Josef uctivě pozdravil.
„Kam jdeš?“ ptal se stařec.
„Do světa na zkušenou,“ odpověděl Josef.