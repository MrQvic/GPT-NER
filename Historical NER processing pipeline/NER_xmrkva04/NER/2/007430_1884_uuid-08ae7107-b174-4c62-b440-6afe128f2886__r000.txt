Mezi tím bylo se úplně setmělo. Dole šuměla
smutně řeka, po nebi visela roztrhaná oblaka a v městě
kmitala roztroušená světélka jako svíčičky na hrobech
o dušičkách. Chladný větřík pohrával s havraní ka-
deří ubohé dívky a sušil její slze; stála nehnutě na
pusté tmavé stráni. Také v duši její bylo pusto a
temno.
„Pojď domů!“ pravil Manassé jemně a chopil ji
za ruku.
„Domů?“ odvětila Noemi s trpkým úsměvem.
„Což mám domov nějaký?“
Sdělila mu několika slovy nedávný výstup s paní
Mrázkovou a rozhodnutí, že se tam více nevrátí.
„Hle! teď nemám, kam bych hlavu svou položila;
stojím ve světě opuštěná jak osamělý strom v šírém
poli, zmítaný bouří se všech stran. I ten, pro něhož
bych stokrát život svůj obětovala, právě mne opustil.
Kam se obrátím, kde dojdu útěchy?“
Manassé vtiskl jí na místě odpovědi vroucí polí-
bení na čelo.
„Kdy shledala's mé srdce chladným, kdy přestal
můj dům býti domem tvým, Noemi?“
„Ach, odpusťte, Manassé, že jsem na Vás zapo-
mněla! Vy nevíte, jak jsem nešťastna — jak jej
miluju!“
Klesla mu v náruč a slabý stařec našel tolik síly,
že ubohou dívku až do svého domu dovedl; tam obe-
střela milosrdná mrákota smysly její.