V širokém pojetí jde o vodu v atmosféře, na povrchu
i v zemské kůře a všechny složky jejího oběhu mezi
jednotlivými středisky. U Brd připadá především význam
vodní cirkulaci; budeme se proto hlavně jí obírati. Začneme
vodou v atmosféře.
1. Vlhkost. V dospělém lese s úplným zápojem korun
je vzduch relativně vlhčí, nežli nad volným prostranstvím.
Teplota vzduchu v lese méně kolísá a jeho cirkulace je
omezena. Jestliže je napětí par v lese větší a vzduch
klidný, nastává jejich pohyb směrem spádu, t. j. nad les.
Tam, kde lesa není, ohřívá se půda, od ní vzduch, který
vystupuje vzhůru i s vodními parami.