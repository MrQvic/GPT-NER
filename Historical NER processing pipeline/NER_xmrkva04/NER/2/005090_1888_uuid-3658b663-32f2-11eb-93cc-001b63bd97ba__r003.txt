** Před nedávnem podali jsme zprávu o novém díle,
jež sepsal slovutný náš cestovatel dr. Em. Holub a jehož první
sešit vyšel v pěkné úpravě a s četnými vyobrazeními nákladem
J. Otry v Praze. Dnes máme již sešit druhý. V sešitě tomto do-
koučeno jest líčení rozvoje Kapské kolonie pod vládou anglickou,
její ústavy, správy a obchodních poměrů. Čtenář v stručnosti se
poučí, jaké zboží a v jakém množství z Kapska se vyváží, kolik
přistěhovalců napočítáno, poučí se o zákonodárné moci, politické
správě, soudnictví, branné moci, náboženském vyznání, školství,
časopisectvu a j. — Kapitola druhá, která v novém tomto sešitě
je započata, obsahuje mnohé zajímavosti. Cestovatel zmiňuje se
o potazích, jež zakoupil a s nimiž na cestu se vydal. Čtenář se
dovídá, k čemu užil cestovatel třínedělního svého pobytu v Co-
lesberce, stopuje jej na horu Colesberskou i po okolí a tak po-
učuje se o místních poměrech, obyvatelstvu, přírodě a různých
příhodách. Obrázky názornosť líčení zvyšují. — Doporučujeme
pěkné a poučné dílo toto. Doufáme, že obecenstvo naše rádo
sáhne po knize cestovatele, který dobyl sobě slavného jména po
všem vzdělaném světě a jehož úspěchy jsou úspěchy našimi.