Týž badavý duch lidský, který v bájích dospěl konečně
k zosobňování sil přírodních, vypozoroval záhy na zvířatech
jisté duševní nadání a vtáhl je ve svůj obor myšlenkový. Již
v pohádkách vystupují zvířata skutečná i vybájená, nadaná
rozumem i řečí. Odtud v poesii lidové učiněn další krok, že
dáno zvířatům jednati jako lidem. Tak vznikla vypravování,
ve kterých zvířata jednají samostatně podle své přirozené
povahy — báje zvířecí. V povaze zvířat jeví se nejčastěji
stinné stránky života lidského, které se tudíž činí směšnými,
proto báje zvířecí mají ráz poesie komické.
Báje zvířecí jest vypravování lidové, ve kterém zvířata
jednají jako lidé podle své přirozené povahy.
K bájím zvířecím záhy přidružila se snaha moralisující;
proto se jich zachovalo málo v původní podobě. U nás známe
je pouze v podobě písní lidových („Svatba komárova“, „Vá-
noční píseň ptactva“ a j.). Umělá báje zvířecí jest naše „Bajka
o lišce a džbánu“ (ze 14. st.). Sem spadají též mnohé povídky
z literatury dětské.