Však Mohamed se chmurně usmívá:
„Nejídá stromu plodů, nedotkne
se nápoje host, jenž mne sleduje.“
„Je duchem snad?“ se žena zachvěla,
a manžel její hlavou zakýval.
„O ženo, slyš, co moji duši trápí
Po celý dlouhý měsíc Ramadan
já klečel v modlitbě ve pouště sluji
a uchvácena proudem myšlenek
ku samým nebes výšinám se nesla
ve vírné bouři duše nadšená . . .
Tu zíral jsem, co žádné oko lidské
po šírém světě neuhlídalo —
že bůh jen jeden vládne všehomírem,
že není bohův mimo něj, jsem shled!
Na trůnu sedí slunce jasnějším
a myriady duchův jemu slouží
Kol jeho hlavy jako vodopády
u věčném hromu hučí vichřice
a hukot ten je pouze křídel šum
těch andělů, již vůli jeho slouží
A meteóry, které letí nocí,
ty ohnivými jsou jen kameny,
jež ruce jeho sluhů metají,
by roj nečistých duchů odháněli,
kteří jak psi se k trůnu jeho plouží
A hle, můj lid ve tupé slepotě,
ten čelo bije v chrámě nesvatém
před modlou urobenou z agátu
a ústy černý kámen Kaaby líbá,