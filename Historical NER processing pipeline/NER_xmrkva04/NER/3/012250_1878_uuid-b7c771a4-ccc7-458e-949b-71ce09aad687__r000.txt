V lenošce své s chmurnou tváří
sedí pan Břich v zátiší,
nečte zlostí „Denník“ ani,
ani choť svou neslyší.
„Muži, zoufale ta zvolá,
jsme už spolu dvacet let,
víš, že nejsem němá zhola,
bavilť mnohdy můj tě ret.
Třetí hodina se plíží,
co jsi se tu usadil,
co však srdce tvoje tíží,
posud jsi mně nezradil.
Mluv, co se ti asi stalo,
co tě dnes tak rozbrnkalo?“
On se zvedne jako mumie,
zůstane stát dlouho němě -
„nevíš, ženo, zalká, jak mi je,
jaké zoufalství tu ve mně!
Konečně, než mne to zdusí,
ven to z prsou mých přec musí!
Běda, třikrát běda!
to se ani vyříc' nedá!
Neuvěříš, jaká v ňadru
tíž tu žehrovických kvádrů!
Nepochopíš, jaký žal
v srdci mém se tady vzňal!
Nevíš, jak musí být člověku“
„Ale, muži, pardieu,
tak přec řekni, co ti je!?“
„Já nedostal včera místo u Fleků.“