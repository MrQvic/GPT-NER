Pilné vyhledávání liščích doupat. Vykopávání mladých lišek, a není-li
to možné, střílení jich na čekání. Stihání mladých kolčav v bažantnicích,
remízech atd. Dravé ptactvo sedí na vejcích a lze je v hnízdech stříleti.
V tomto měsíci nastává vesměs doba nejpřísnějšího výchovu zvěře.
Nové natloukání vylízaných lizů solních. V oborách pouštění zvěře
do rolí pro ni zasetých zimním obilím. V tomto čase při přechodu z krmě
zimní k letní (zelené) jest radno zvěři dávati žaludy, divoké kaštany, nebo
jinou potravu, tříslovinu obsahující. Černá zvěř, dokud se ještě prasí, ať
není znepokojována. V bažantnicích vyhledávání vajec bažantích pro výchov.
Kachny, a ku konci tohoto měsíce tetřevi a tetřívkové hnízdí a
bažanti kladou vejce. Mladé husy divoké klobají se z vajec. Zaječice, vydry,
kuny skalní, tchoři i lišky metají mláďata.
Staří srnci počínají tlouci. Vysoká zvěř i srnčí vychází na osení.
Tokající tetřevy a tetřívky lze stříleti až do konce tohoto měsíce,
taktéž sluky v tahu. Srnce jest volno stříleti jen v nejnutnější potřebě.
Přestává vyhledávání koroptví s mladým psem stavěcím.