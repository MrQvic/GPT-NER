Listinou tou císař Fridrich II. potvrdil trvalé právo panovníků českých
na důstojnost královskou. Králem českým měl býti Přemyslovec,
jehož Čechové za panovníka zvolí; žádal na něm pouze manskou přísahu
věrnosti a přijímal ho mezi knížata říšská. Povinnosti panovníka českého
k říši byly: choditi na sněmy říšské v Bamberce, Norimberce a
Meziboru a vysílati 300 oděnců ke korunovační jízdě králů římských
do Říma. Z této povinnosti mohl se však vyplatiti 300 hřivnami stříbra.
Právo investovati biskupa pražského a olomouckého mělo slušeti
jediné králi českému. Tím bylo trvale odvráceno nebezpečí, že by se ze statků
biskupských v Čechách a na Moravě mohlo vyvinouti knížectví, říši přímo
poddané.