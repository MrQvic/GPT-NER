dřív ještě, než nás šenkýř vyhodí,
citáto z Klicperova „Klobouku.“
(Deklamuje.)
„Povězte, dlouho-li mám ještě čekati?
Peníze vysázejte!“
Přicházím rovnou cestou ze sálu,
kde jsem byl svědkem hrozných randálů.
Princezna Eboli se jen — jen vzteká,
že královna jí vzala modrý šat,
v němž večer chtěla v Don Carlosu hrát.
Ředitel.
Ať na můj přísný rozsudek se čeká.
Rampoušek.
Ty dávno mezi sebou rozsoudily,
neb tak se roztomile povadily,
že ze šatů tvých zbyly půle dvě,
a každá z nich má tváře naběhlé.
Ředitel.
Ne, — tisíc láter! Mám já to kříž s vámi!
Toť pěkné hospodářství! A kde jsou dámy?
Rampoušek.
Náš hostinský se na to rozdurdil,
a královnu i s kněžnou Eboli
ze stánku Thaliina vyhodil.
Na to se pěkně dvéře zavřely,
a dřív prý bohyni svou neuzříme,
až činži mu a dluhy zaplatíme.
Ředitel (deklamuje).
„Nechť stráže moje zbraně
se chopí, a každému zamezí vchod
ku dvéřím těmto.“ Chci se pokusit
s hostinským porozprávět v klidnosti.