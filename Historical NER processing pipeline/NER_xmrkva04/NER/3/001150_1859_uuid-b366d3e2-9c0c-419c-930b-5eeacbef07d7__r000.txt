Knihy rozpůjčí zas mezi študenty
A tak na mizinu přichází.
Je-li pak to potom jaký div,
Že nemá ni vindry jaktěživ?
Zuzanka. Podivín je velmi dobročinný,
Pomoc dávat není líný:
Za tu do nebeské pokladnice sázku
Pojistí si u blížního stálou lásku.
Kapka. Ó! tvou lásku má již pojištěnou,
Tyť jsi nejblížnější jeho blížnice,
Z lásky k bližnímu chceš býti ženou —
Nebude však kaše z této krupice!
Tvoje nepodalá prudká láska
Totě velmi nebezpečná sázka;
Neboť berouc sobě básníka,
Vzala bys si marnotratníka,
Berouc Jemnost-pána písaře,
Vzala bys si jenom nuzaře.
Zuzanka. Nuzaře, však se schopnostmi bohatými.
Jenž má čestné jméno mezi učenými. —
Jáť jsem arci dívka jenom sprostá;
Když nedbáte mého úsudku,
Víte co praví pan měšťanosta,
To vám může dáti pohnutku,
Byste lépe vážil Podivína,
Upřímného naší vlasti syna!
Kapka. Ovšem, měšťanosta si naň stěžuje,
Že jen místo protokolu rýmuje;