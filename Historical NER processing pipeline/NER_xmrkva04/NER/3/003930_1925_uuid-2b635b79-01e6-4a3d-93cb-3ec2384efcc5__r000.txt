WLODZIMIERZ STEBELSKI.
1848 v Magerově v Haliči, † 22. prosince 1891 ve
Varšavě.
Rodem Malorus, psal Stebelski básně nejprve
v rodném svém jazyku, později teprv jal se tvořiti
v jazyku polském a též v něm ovládal verš dokonale.
Po skončení studií ve Vídni a ve Lvově působil r. 1871
jako suplent na jednom ze lvovských gymnasií, ale
zanechal toho a věnoval se žurnalistice. R. 1886 odebral
se do Varšavy, kde byl spolupracovníkem Kuryera
Codzienného, Tygodnika Illustrowaného a j.
Kromě básní uveřejnil Stebelski množství článků
o běžných událostech, psal feuilletony i verše humori-
stické. O sobě vydal „Humoresky“ (1878) a pěknou
novelu veršem ze lvovského ovzduší „Roman Zero“
(1883). Malorusky uveřejnil též některé své práce. Byl
jako básník talent nevšední, jenž ubíjel se drobnou
prací žurnalistickou, až, vyčerpán trudným životem,
skončil své útrapy sebevraždou.