V stesk po tobě, ty ptáče plné vnad,
ty jitrocelku z českých našich luhů,
ty dechu vonný z rozpučelých lad,
ty družko květin nejbělejších druhů,
ty ilusí mých nejsvětlejších dítě,
ty srdce důvěřivé, plné dumy,
ty milá hvězdičko, ty svite měkký,
ty vzešlá luno nad modravé chlumy,
jež do doubravin rozléváš své vděky!
Jsi mou a vyplnilas moji hruď,
odvahu rozlila jsi po mém čele,
nuž, do světa ty průvodcem mi buď
z zákeřných bludišť vyváděj mne směle,
a ať jsme povždy spolu mezi lidem
jak poslové dva chůzí neznavení,
jak poutníci dva na silnicích dlouhých
a zloby v nás ať, ani sváru není,
jak jedu není v kopretinách pouhých!
Dík oné chvíli, v požehnaných dnech,
když po prvé jsi k mému boku slétla,
když ucítil jsem blažený tvůj dech,
moc tvého srdce, kouzlo tvého světla!
A dík té chvíli, dítě českých hájů,
kdy radostně jak běloperé ptáče
jsi přiletěla svatodušním tichem
v mou jizbičku a rozpěněným smíchem
jsi probudila lhostejného spáče!